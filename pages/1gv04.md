---
layout: page
title: 4
---
[<-indietro](1gv03.html) [avanti ->](1gv05.html)

--------------------------------
#### Distinguere i maestri

<sup>1-3</sup> Carissimi, non credete al primo che passa, solo perché
dice che viene da Dio. Verificate bene, perché stanno circolando tanti
impostori che dicono di portare il messaggio di Dio. La prova per
riconoscere in loro Spirito di Dio è questa: chiunque dice che Gesù è
Dio Uomo, mandato da Dio, viene da Dio. Chiunque lo nega[^1], non viene
da Dio. Quello è lo spirito dell'antiGesù, che vi avevano preannunciato,
e ora è già tra noi.

<sup>4-6</sup> Ma voi, ragazzi miei, appartenete a Dio e avete già vinto
la vostra battaglia contro questi falsi maestri, perché c'è qualcuno nel
vostro cuore che è più forte di quello che guida questo mondo. Loro
appartengono a questa società e portano i ragionamenti di questa
società: ecco perché la gente li ascolta! Noi, invece, siamo di Dio, per
questo ci ascolta soltanto chi conosce Dio. Gli altri non ci danno
retta. Da queste cose riusciamo a distinguere lo spirito di verità dallo
spirito della falsità.

#### Tra di noi, amiamoci come ama Dio

<sup>7-8</sup> Carissimi, tra di noi dobbiamo amarci! Amiamo perché
l'Amore viene da Dio e chiunque ama è figlio di Dio e frequenta Dio. Chi
non ama non ha capito niente di Dio, perché Dio è Amore. <sup>9-11</sup>
Dio ci ha dimostrato il suo Amore così: ha mandato il suo unico Figlio
sulla Terra per darci Vita attraverso di lui. L'Amore è evidente dal
fatto che non siamo stati noi ad amare Dio, ma che Dio ha amato noi, e
ha mandato suo Figlio per sistemare i nostri errori. Carissimi, se Dio
ci ha amato così tanto, anche noi dobbiamo amarci gli uni gli altri.

<sup>12-13</sup> Nessuno ha mai visto Dio: ma se ci amiamo tra di noi,
Dio vive realmente in noi e il suo amore perfetto ci completa. È così
che capiamo che siamo uniti a Lui e Lui a noi: dal fatto che ci ha dato
una parte di Spirito di Dio. <sup>14-16</sup> E noi abbiamo visto e
testimoniamo che Dio Padre ha mandato il Figlio per essere il Salvatore
di tutti. Se uno riconosce pubblicamente che Gesù è il Figlio di Dio,
Dio rimane in lui e lui in Dio. Noi abbiamo sperimentato l'Amore che Dio
ha per noi, e ci siamo fidati. Dio è Amore; e chi rimane nell'Amore
rimane in Dio e Dio rimane in lui.

<sup>17-19</sup> In questo modo l'Amore diventa perfetto in noi, e così,
nel 'Giorno della resa dei conti'[^2] saremo tranquilli, perché, in
questo mondo, veniamo messi sullo stesso piano di Gesù. Nell'Amore non
c'è paura; anzi, l'Amore perfetto caccia via la paura, perché chi ha
paura aspetta una punizione. Quindi chi ha paura non è stato
perfezionato nell'Amore. Noi Amiamo perché Lui ci ha Amati per primo.

<sup>20-21</sup> Se uno dice: "Io amo Dio", ma odia un membro della sua
chiesa[^3], è bugiardo; infatti chi non ama suo fratello cristiano che è
visibile, non può amare Dio che è invisibile. Questa è la regola che ci
ha lasciato: chi ama Dio deve amare anche fratelli e sorelle della sua
chiesa.

[^1]: ai tempi dello scrittore, come oggi, molti dicevano che Gesù è
    stato un grande uomo e maestro, ma non Dio

[^2]: il giorno del Giudizio Finale di Dio

[^3]: vedi nota al cap.2

---------------------------------------
[<-indietro](1gv03.html) [avanti ->](1gv05.html)