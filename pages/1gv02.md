---
layout: page
title: 2
---
[<-indietro](1gv01.html) [avanti ->](1gv03.html)

--------------------------------
#### La conferma della fiducia

<sup>1-2</sup> Ragazzi miei, vi scrivo queste cose per risparmiarvi di
sbatterci la testa. Ma se qualcuno sbaglia e cade, ricordate che abbiamo
un difensore davanti al Padre: Gesù, l'Inviato di Dio che non ha mai
sbagliato. Lui si è preso la furia di Dio contro le nostre colpe, e ci
ha azzerato il conto. Lui cancella i nostri errori, e non solo i nostri,
ma anche quelli di tutti gli altri.

<sup>3-6</sup> Come possiamo essere sicuri di aver sperimentato Dio?
Domandiamoci: sto seguendo le sue regole? Qualcuno potrebbe dire: "Io
sono cristiano, appartengo a Dio". Ma se non rispetta le regole di Dio,
è un bugiardo. Chi, invece, ubbidisce ai suoi insegnamenti è una persona
in cui l'Amore di Dio ha raggiunto la perfezione. Chi dice di stare con
Dio deve anche vivere con lo stile di Gesù.

<sup>7-8</sup> Cari fratelli, amatevi a vicenda! Questa che vi scrivo
non è una regola nuova, ma antica, una regola che conoscete da sempre.
Questa regola era nel Messaggio che tutti avete già ascoltato. D'altra
parte è un comandamento sempre nuovo, vero per voi, come per Gesù;
quando ci amiamo tra noi, le ombre scompaiono e splende la Vera Luce,
Gesù!

<sup>9-11</sup> Chi dice di camminare nella luce di Gesù, ma odia uno
della sua chiesa[^1], rimane al buio. Chi ama i suoi fratelli e le sue
sorelle cammina nella luce, vede bene e non inciampa. Chi, invece, odia
un fratello cristiano, barcolla nel buio spirituale, senza sapere dove
va, perché il buio gli impedisce di vedere.

<sup>12-14</sup> Ragazzi miei, ve lo scrivo e ve lo ricordo: i vostri
sbagli sono stati perdonati grazie a Gesù. Anziani, ve lo scrivo e ve lo
ricordo: avete conosciuto Gesù, che esiste da sempre. E voi giovani,
avete vinto la vostra battaglia contro il Diavolo. Ho scritto a voi,
ragazzi, che avete imparato a conoscere Dio Padre. Ho scritto a voi,
anziani, che conoscete Dio che vive per sempre. Ho scritto a voi,
giovani, che siete forti e, con la Parola di Dio nel vostro cuore, avete
sconfitto il Grande Nemico.

<sup>15-17</sup> Non inseguite le cose materiali, né chi ve le propone!
Se uno ama queste cose, dimostra di non amare il Padre. Questa cose,
tipo la fissazione con il sesso, la passione per le apparenze,
l'orgoglio per la propria ricchezza e posizione sono cose che non
vengono dal Padre, ma da questa società. Le cose materiali però passano,
e con loro passeranno anche queste cose proibite, ma chi segue le
indicazioni di Dio vive per sempre.

#### Insegnamenti sbagliati

<sup>18-19</sup> Cari ragazzi, sta arrivando la fine del mondo. Voi
sapete che deve venire l'*antiGesù*, l'oppositore di Gesù. E ne abbiamo
già visti parecchi. Da questo capiamo che la fine del mondo è vicina.
Questi antiGesù facevano parte delle nostre chiese, ma non erano dei
nostri, altrimenti sarebbero rimasti con noi. Andandosene, tutti questi
hanno dimostrato di non essere dei nostri.

<sup>20-21</sup> Ma voi non siete come loro, perché Spirito di Dio è
sceso su voi, quindi conoscete la Verità. Infatti, non vi ho scritto che
non conoscete la Verità, ma che la conoscete e che nella Verità non c'è
posto per il falso.

<sup>22-23</sup> E chi è un bugiardo, se non chi nega che Gesù è il
Protagonista? Questo è l'antiGesù: chi nega Padre e Figlio. E chi
rifiuta il Figlio, non può avere nemmeno il Padre. Ma chi dichiara di
appartenere al Figlio di Dio, ha anche il Padre.

<sup>24-26</sup> Perciò, ricordatevi sempre gli insegnamenti ricevuti
fin dall'inizio! Se lo fate, resterete uniti spiritualmente al Figlio e
al Padre. Lui stesso ci ha fatto questa promessa: di darci vita per
sempre. Vi ho scritto queste cose pensando a quelli che vorrebbero
ingannarvi e portarvi fuori strada.

<sup>27</sup> Ma voi avete ricevuto Spirito di Dio, che vive in voi, al
centro della vostra vita, e non avete bisogno che nessuno vi insegni ciò
che è giusto. Siccome è Spirito che vi istruisce in tutto, perché
insegna la verità e non mente mai, voi vivete con Gesù, come vi è stato
insegnato.

#### Figli di chi?

<sup>28-29</sup> E nel frattempo, ragazzi miei, restate in sintonia con
Gesù, così, quando tornerà, potrete stare tranquilli e non dovrete
nascondervi davanti a lui per la vergogna. Se sapete che Lui è
perfettamente in regola, sappiate anche questo: chiunque mette in
pratica le regole di Dio è figlio Suo.

[^1]: qui e nei capitoli che seguono, Giovanni parla di 'fratelli',
    intendendo quelle persone con cui viviamo insieme la scelta di
    dedicarsi a Gesù e diventare la 'famiglia' di cui Dio è Padre, ossia
    i 'fratelli' e le 'sorelle' della nostra chiesa
	
---------------------------------------
[<-indietro](1gv01.html) [avanti ->](1gv03.html)
