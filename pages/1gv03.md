### 3

<sup>1-3</sup> (Ma vi rendete conto di quanto ci ama Dio Padre,
permettendoci di essere chiamati suoi figli? E lo siamo per davvero! Ma,
siccome la gente non conosce Dio, non può neanche capire che siamo suoi
figli. Proprio così, miei cari, già adesso siamo figli di Dio e non
immaginiamo nemmeno cosa diventeremo in futuro. Ma sappiamo questo: che
quando Gesù tornerà, saremo simili a lui, perché lo vedremo come è
veramente. E chiunque ha questa speranza, fondata su Gesù, si purifica,
per essere puro come Gesù.)

<sup>4-6</sup> Ma chi continua a sbagliare è fuori, perché ogni errore è
una violazione delle regole di Dio. Voi l'avete capito che Dio ci ha
concesso di conoscere Gesù, che non ha mai sbagliato, per cancellare i
nostri errori. Perciò, se viviamo con lui e ubbidiamo a lui, non
sbaglieremo. Se uno, invece, continua a sbagliare, significa che non
l'ha conosciuto veramente e neanche mai visto.

<sup>7-9</sup> Cari ragazzi, non lasciatevi ingannare da nessuno! Chi
vive secondo le regole è in regola, come Gesù è in regola. Ma se
continuate a sbagliare, vuol dire che appartenete al Diavolo, che ha
sempre sbagliato fin dall'inizio e continua a farlo. Dio Uomo è venuto
proprio per questo: per distruggere il lavoro del Diavolo. Chi è
diventato figlio di Dio non sbaglia, perché dentro di lui c'è il seme di
Dio. Non può più sbagliare, perché ha un nuovo DNA; in altre parole: è
nato di nuovo, da Dio.

<sup>10-11</sup> I figli di Dio si distinguono da quelli del Diavolo
così: se uno non segue le regole di Dio e non ama suo fratello, non
appartiene a Dio. Infatti, da sempre, il Messaggio di Dio per noi è
questo: dobbiamo amarci a vicenda. <sup>12-13</sup> Non come Caino, che
apparteneva al Diavolo e assassinò suo fratello. E perché lo uccise?
Perché Caino si comportava male, e suo fratello cercava di piacere a
Dio. Perciò, cari fratelli, non meravigliatevi se c'è gente che vi odia.

<sup>14-15</sup> Noi sappiamo di essere passati dalla morte alla vita da
questo: quando amiamo i nostri fratelli cristiani. Chi non ama è ancora
morto. Chi odia suo fratello cristiano è in realtà un assassino, e
sapete bene che nessun assassino ha dentro di sé vita per sempre.

#### Vero Amore

<sup>16</sup> Noi abbiamo imparato a conoscere il Vero Amore
dall'esempio di Gesù, che ha dato la sua vita per noi. Perciò, anche noi
dobbiamo dare la nostra vita per i fratelli cristiani.

<sup>17-20</sup> Ma se uno, che dice di essere cristiano e non gli manca
niente, vede un fratello bisognoso, ma non lo vuole aiutare, come si può
dire che in lui c'è l'Amore di Dio? Ragazzi miei, dimostriamo il nostro
amore, non a parole, con dei bei discorsi, ma con i fatti, per davvero.
È proprio così che sapremo di essere sinceri e non avremo paura davanti
a Dio. Anche se la coscienza ci punge, Dio è più grande di noi e conosce
ogni cosa.

<sup>21-24</sup> Cari fratelli, se abbiamo la coscienza pulita, possiamo
avvicinarci a Dio con piena fiducia, ed ottenere tutto ciò che gli
chiediamo, perché osserviamo le sue regole e facciamo le cose che gli
piacciono. Questo è ciò che Dio ci comanda: che ci fidiamo di Gesù il
Protagonista, suo Figlio, e che ci amiamo a vicenda. Chi mette in
pratica i comandamenti di Dio, vive in Dio, e Dio vive in lui. E
sappiamo che tutto questo è vero, perché ce lo conferma Spirito, che Dio
stesso ci ha dato.
